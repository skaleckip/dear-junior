# Panta rhei ... i to szybko!

Mam taką znajomą. Ma zaradnego męża, ale gdy *pojawiło się* drugie dziecko, 
jej posada na uniwerku z dnia na dzień stała się jakby mniej satysfakcjonująca finansowo.
Zorientowała się, że firmy desperacko poszukują programistów, i to niekoniecznie po studiach z informatyki. 
Kupiła kurs programowania w Java, potem jeszcze kurs SQL i złożyła CV. Zawsze miała więcej odwagi.
Na początku szło gładko, projekty backend-owe, praca w zespole SCRUM, polubiła Spring Framework. 

A potem zrzucili ją z helikoptera w środek bitwy, pokazali kierunek natarcia i się zaczęło! 
Kule świstały, koledzy zajęci swoimi problemami, więc nikt nie miał czasu tłumaczyć,
która amunicja, do którego karabinu pasuje. 

Słowem ... stres.

Na jej szczęście nie miała oporów prosić o pomoc. 
Jakoś się zmówiliśmy, bo ja akurat miałem garść wolnego czasu między jednym projektem a drugim. 
Ona ma włoskie korzenie, więc konsultacje między gotowaniem kolacji 
a przykuwaniem uwagi całej rodziny i mojej równie towarzyskiej połowy przychodziły jej naturalnie.
Po pół roku pracy nad co-trudniejszymi zadaniami zrobiło się stabilniej. 

Zauważyła jednak, że w pracy ma łatwość podejmowania się różnych *mission impossible*. 
Nie ... nie nazywa się Cruz. Trochę z powodu osobowości, bo lubi się angażować w cudze problemy, 
ale najczęściej z powodu braku orientacji co jest łatwe, a co trudne. 
Zatem co sprint wpadała jej kolejna encyklopedia do przeczytania. 

A to trzeba było poprawić skrypty Gradle, a ona wcześniej pracowałam tylko z Maven. 
A to trzeba było ujarzmić Server Side Events w JEE, a nie w oswojonym już Spring Framework. 
A to trzeba było dopisać *prościutkie* GUI w Angular. Zamieniła back-end na front-end *na chwilę*.
Gdy jej dobrze poszło, to ją poproszono, aby zmieniła inną aplikację ... spoko. 
Tyle że była zrobiona w NgRx. Chryste, o co tu chodzi?

Doświadczeni koledzy nie rwali się do pomocy, bo przecież:
* mieli swoich problemów pod korek w uszach,
* nie kształcili się na szkoleniowców,
* a nuż ten eksperyment ma ich zastąpić młodzieżą.

Słowem ... stres i samotność.

A do tego dochodzi presja ze strony medialnych doniesień, bo przecież Steve Jobs wielkim człowiekiem był,
a Elon rakiety buduje, a *chińczycy trzymają się mocno*. Też chciałoby się też udowodnić światu swoją wartość.
No bo, jak mówi Marek Kondrat w reklamie ING - *Moje zmienia wszystko*. 

Słowem ... stres, samotność i niedająca zasnąć ambicja.

Znajoma uświadomiła sobie właśnie, że może lepiej zostać analitykiem.
Jest przecież sprawna w kontaktach międzyludzkich, czego nie można powiedzieć o wszystkich jej kolegach.
Na tyle dużo już wie o technologii, aby rozumieć jej ograniczenia.
Ma już wyczucie, które funkcje będzie prosto zrealizować, a gdzie będą schody
i lepiej, aby się tzw. *biznes* trzy razy zastanowił czy na pewno są krytyczne.
A ona akurat nie narcyzem klasy Donalda Trump-a i ma świadomość, 
że nie ma szans ścigać się ze starszyzną o posadę architekta-technologa.

Po co ja Wam to opowiadam? Bo moja znajoma i całe to doświadczenie przypomniało mi, 
że nasz ryneczek IT rozwija się od kilkudziesięciu lat w tempie iście geometrycznym.
Pierwsze pokolenie geeków tworzyło produkty praktycznie *od zera*, ucząc się zasadniczo na własnych błędach.
Drugie budowało na tych fundamentach, rozumiejąc doskonale świat *pod-maską*, bo się na nim wychowało.
No a moje pokolenie stworzyło już tysiące systemów operacyjnych, dystrybucji, baz danych, serwerów aplikacji,
języków programowania czy modelowania, bibliotek, framework-ów, metod i narzędzi testowania, silników gier,
stosów chmurowych i te de i te pe.

A od najmłodszych wymaga się teraz, aby przyswoili te hałdy wiedzy *w locie*.
Najlepiej na własny koszt, zanim się w ogóle zatrudnią.
Bo potem, pod presją osiągnięcia wyniku *na wczoraj*, 
nie będzie już ani komu, ani kiedy, tłumaczyć standardów, wzorców czy narzędzi. 
Wśród menadżerów dominują często ludzie o zacięciu sprzedażowym i modelu mentalnym *zróbcie to dla mnie*, 
którym zwyczajnie trudniej pojąć, z jakim wyzwaniem mierzy się ten nowy deweloper albo tester. 

Miał szkolenie, stale słyszę.

I ta znajoma ciągle mi powtarza: *Stary, nawet nie wiesz, ilu ja mam znajomych, którym pomóc trzeba*.

Słowem ... zrobiło mi się głupio. 

Bo może faktycznie bloga pisać warto. 
Wytłumaczyć spokojnie, systematycznie, w wolnej chwili w trolejbusie, 
... póki Ci pamięć wiedzę trzyma i globus nie przecieka.

I nie chodzi już o samo oprogramowanie, ale na ten przykład o testy.
Bo już mało kto testuje, klikając myszką w te same przyciski dziesiątki razy na okrągło. 
Teraz się wytwarza zwinnie, roboty buduje, mikro-usługi integruje. 
I każdy szanujący się Software House jakąś tam taśmę montuje jak w fabryce samochodów.

Wszystko przecież przemija ... i to szybko ... coraz szybciej.

A zatem, parafrazując głos z miniserialu *Świnie w kosmosie* (w popularnym kiedyś *Muppet Show*):

*W następnym odcinku usłyszycie, jak blogger powie*: [uzupełnić tytuł pierwszego wpisu].
